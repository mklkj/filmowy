ok
["Mówi o sobie, że jest zwykłym chłopakiem bez ojca, który ma energiczną matkę i dwie piękne siostry. Nie wspomina o popularności, jaką zyskał dzięki swemu aktorskiemu dorobkowi w latach 80. i 90. Nie lubi reporterów ani publicznych wypowiedzi. Na pytania często odpowiada lakonicznym stwierdzeniem: \"ja nic nie wiem\" lub, gdy zostanie przyłapany na jakiejś sprzeczności, odpowiada \"może po prostu nie wiem, co mówię\".\n\nKeanu urodził się 2 września 1964 roku w Bejrucie. Jego drzewo genealogiczne sięga nie tylko różnych państw, ale i kontynentów.\nOrientalne rysy zawdzięcza ojcu, Samuelowi Nowlinowi Reevesowi, który jest pół Hawajczykiem i pół Chińczykiem. On też nadał mu oryginalne imię Keanu, co w języku polinezyjskim oznacza \"chłodny wiatr wiejący z gór\". Matka, Patricia Taylor, jest Angielką, znaną projektantką kostiumów teatralnych. Keanu nie miał łatwego dzieciństwa. Gdy miał dwa lata, rodzice przenieśli się na rok do Australii, gdzie urodziła się pierwsza siostra Keanu - Kim. Po rozwodzie rodziców zamieszkał z matką w Nowym Jorku, która poznała reżysera Paula Aarona i ponownie wyszła za mąż. Ojciec zamieszkał na Hawajach. Po rozstaniu z Paulem matka przeniosła się z dziećmi do Toronto, przyjmując również obywatelstwo kanadyjskie, które Keanu zachował do dzisiaj. Patricia jeszcze kilka razy wychodziła za mąż. Każdy ślub łączył się ze zmianą miejsca zamieszkania. Jednym z ojczymów Keanu był promotor rockowy Robert Miller. Z tego małżeństwa urodziła się druga siostra Keanu, Karina.\n\nCzęsta zmiana miejsca zamieszkania nie sprzyjała edukacji Keanu. Do ukończenia ósmej klasy uczył się w Jesse Ketchum Public School w Toronto i to był najdłuższy okres nauki w jednej szkole. Potem uczęszczał do czterech szkół średnich, w tym do szkoły aktorskiej w Toronto. Wkrótce jednak został z niej wydalony za brak postępów w nauce. Nauczyciele wspominają, że Keanu nie radził sobie z nauką, często zostawiał książki w domu lub zapominał pracy domowej.\n\nPostanowił więc podjąć pracę. Ostrzył łyżwy na lodowisku, robił ciasto do pizzy, jako entuzjasta hokeja na lodzie był także jego instruktorem. W wolnych chwilach kręcił się po wytwórniach telewizyjnych i filmowych. Zauważył go kanadyjski reżyser i dał mu małą rolę w cieszącym się popularnością serialu \"Hanging In\".\n\nPierwszy prawdziwy debiut aktorski, jeszcze wciąż bardzo skromny, to niewielka rola w filmie \"Wzlot\". Ta rola pozwoliła mu na podróż do Hollywood. Całym jego kapitałem było zdezelowane auto, 3 tys. dolarów i adres byłego ojczyma, reżysera Paula Aarona, w notesie. Ale szczęście mu dopisało. Aaron pomógł mu poznać kilku odpowiednich ludzi, co zaowocowało rolą w filmie \"Youngblood\". Dzięki swej chłopięcej urodzie dwa lata po amerykańskim debiucie kinowym Keanu zagrał w filmie \"Niebezpieczne związki\", u boku takich sław jak Michelle Pfeiffer czy John Malkovich. Wcielił się w nim w postać romantycznego kochanka, wrażliwego kawalera Danceny.\n\nLawina propozycji rusza...\n\nW 1991 roku zagrał z Patrickiem Swayze w filmie \"Na fali\", rok później z Winoną Ryder w filmie Francisa Forda Coppoli \"Dracula\"; potem w adaptacji szekspirowskiej sztuki \"Wiele hałasu o nic\". Kontynuacją sukcesu była kreacja w filmie Bernardo Bertolucciego \"Mały Budda\", gdzie wcielił się w postać księcia Siddaharty.\n\nPopularność wzrasta...\n\nW 1994 roku zagrał w najbardziej kasowym filmie w jego karierze \"Speedzie - Niebezpiecznej prędkości\", który przyniósł mu światową sławę, niezależność i olbrzymie pieniądze.\n\nW kolejnych filmach zmieniał aktorski wizerunek, przestał grać kochanków i herosów. W thrillerze \"Johnny Mnemonic\" zagrał kuriera z przyszłości, który dzięki elektronicznemu wszczepowi może przenosić informacje ratujące ludzkość. W pełni sławy postanowił wrócić do Kanady i spełnić swoje marzenie zagrania w \"Hamlecrata w \"Feeling Minnesota\", a w \"Reakcji łańcuchowej\" - w inżyniera, który ucieka z FBI. Wystąpił jeszcze w paru filmach, po czym zaproponowano mu rolę w drugiej części \"Speed\". Odrzucił tę propozycję, gdyż, jak twierdził, scenariusz pozostawiał wiele do życzenia. Najbliżsi namawiali go do zmiany decyzji, jednak on pozostał przy swoim. \"Speed 2\" okazał się niewypałem, a Keanu w tym czasie wystąpił w \"Adwokacie diabła\", który stał się przebojem i przyniósł ogromne zyski. Dziennikarze zaczęli rozpisywać się o wielkim wyczuciu Keanu w kwestii odrzucenia scenariusza \"Speed 2\" i przyjęcia roli w \"Adwokacie diabła\" i roli u boku Ala Pacino.\n\nNa uwagę zasługuje kreacja Keanu w filmie \"Moje własne Idaho\". Zagrał w nim homoseksualistę, który na złość bogatemu ojcu uprawia prostytucję. Zagrał tak przekonująco, że brukowe gazety rozpisały się o jego odmiennej orientacji seksualnej. Na planie filmu zaprzyjaźnił się z partnerującym mu Riverem Phoenixem. Po jego nagłej śmierci na skutek przedawkowania narkotyków Keanu przeżył dramat - tym większy, że prasa właśnie jego obwiniała o tę śmierć. Po tym wydarzeniu przez długi czas był pod opieką psychoterapeuty.\n\nNajgłośniejszym filmem Keanu jest thriller science fiction \"Matrix\", którego akcja częściowo rozgrywa się w rzeczywistości wirtualnej. Zdjęcia kręcono w Australii. Była to duża niewiadoma. Nikt nie był pewny sukcesu i przyjęcia filmu przez widzów. Okazało się, że niesłusznie - film przyniósł sukces reżyserom, a samego Keanu wyniósł na szczyty sławy. Stał się jednym z najlepiej zarabiających aktorów - za \"Matrix\" dostał 10 mln dolarów.\n\nKeanu Reeves to nie tylko aktor. Jego pasją jest gra na gitarze basowej. Jest członkiem popularnego w USA zespołu Dogstar. Często wyjeżdża w trasy koncertowe, nagrywa płyty. Przez wiele lat był dumny z tego, że nie miał stałego miejsca zamieszkania, że był człowiekiem \"w drodze\". Przyznaje, że lubi mieszkać w hotelach, gdyż nie znosi sprzątania. Ostatnio kupił jednak posiadłość w Los Angeles: dom ma pięć łazienek, wielki pokój telewizyjny i saunę. Przed domem zasadził drzewa oliwkowe, sprowadzone specjalnie z Hiszpanii.\n\nJeszcze kilka lat temu Keanu był dla nastolatek tym, kim jest dla nich obecnie Leonardo DiCaprio. Wierne fanki zmartwi pewnie to, że Keanu nie wygląda teraz najlepiej. Schudł ponad 20 kg i obciął włosy. Podobno cierpi na anoreksję, brukowe gazety rozpisują się na temat AIDS..."] t:42300
